# Named Slots

In alcune situazioni può esserre utile poter iniettare degli elementi in diversi punti di un template. Ciò è particolarmente vero nei casi in cui si vuole definire una struttura base e consentire nello stesso momento di personalizzare le varie aree.

Per questo tipo di evenienze, Vue ha introdotto quelli che vengono definiti **Named Slots**. Come è facile intuire, si tratta di slot che sono identificati da un nome espresso tramite l'attributo name.

```html
<template>
  <div class="card-container">
    <div class="top">
      <slot name="top"></slot>
    </div>
    <div class="main">
      <slot></slot>
    </div>
    <div class="call-to-action">
      <slot name="call-to-action"></slot>
    </div>
  </div>
</template>
```

Ciascun elemento `<slot>` è dunque identificabile attraverso un attributo `name` e quelli che non ne possiedono uno, come l'esempio visto in precedenza, hanno il nome implicito `default`.

Così facendo siamo in grado di iniettare blocchi distinti di elementi in ciascun diverso segnaposto, **usando la direttiva `v-slot`** che verrà applicata ad un elemento `<template>`. A tale direttiva dovremo poi passare come argomento il nome dello slot di destinazione (useremo la sintassi `v-slot:argument`).

```html
<template>
  <Card>
    <template v-slot:top>
      <h3>Free Plan</h3>
    </template>
    
    <ul>
      <li>Feature 1</li>
      <li>Feature 2</li>
      <li>Feature 3</li>
    </ul>

    <template v-slot:call-to-action>
      <button>Sign Up</button>
    </template>
  </Card>
</template>
```

Gli elementi che vogliamo iniettare nello slot predefinito non hanno bisogno di essere racchiusi all'interno di un elmento `<template>` con direttiva **v-slot**.

**A partire dalla versione 2.6 di Vue.js è stata introdotta la funzione degli argomenti dinamici per le direttive**. Ciò significa che anche per la direttiva v-slot è consentito usare un nome dinamico e quindi cambiare a run-time la destinazione in cui finiranno gli elementi iniettati.

```html
<template>
  <Layout>
    <template v-slot:[componentProperty]>
      <h1>Title</h1>
    </template>
  </Layout>
</template>
```

Nell'esempio riportato sopra, a seconda del valore assunto da `componentProperty`, viene selezionato un differente slot (purché ne esista uno con quel nome) del componente `Layout` in cui andrà a finire l'elemento `h1`.
