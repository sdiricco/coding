# I filtri in Vue.js

In questa lezione parleremo brevemente dei filtri che rappresentano una soluzione per trasformare e formattare dei dati dinamici di un componente.

Prima di continuare è bene fare due precisazioni importanti:
- **i filtri non modificano i dati originali, ma restituiscono una 'copia' formattata dei dati in ingresso**
- **A partire dalla versione 3 di Vue.js i filtri sono stati rimossi ed è consigliato sostituirli con dei metodi**. Tuttavia può essere utile capire cosa sono e come funzionano visto che si possono trovare all'interno del codice di applicazioni che utilizzano la versione 1 o 2 di Vue.js

## Definire ed usare dei filtri

I filtri possono essere usati essenzialmente in due circostanze: all'interno di un'espressione di interpolazione e nelle espressioni passate alla direttiva `v-bind`.

Per usare un filtro basta appendere il carattere `'|' (pipe)` e il nome del filtro ad una certa espressione.

Per esempio, all'interno del template di un certo componente potremmo avere un frammento di codice come quello riportato nel riquadro sottostante.

```html
<-- usare un filtro all'interno di un'espressione di interpolazione -->
{{ name | uppercase}}
<-- usare un filtro nell'espressione della direttiva v-bind -->
<User v-bind:name="usersArray | lastElement">
```

Come per le direttive ed i componenti, anche per la registrazione dei filtri abbiamo due possibilità:
- registrazione globale
- registrazione locale
