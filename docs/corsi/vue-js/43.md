# Componenti dinamici in Vue.js - parte 1

Finora abbiamo visto come mostrare o nascondere dei componenti attraverso le direttive `v-if` e `v-else`. **In questa lezione illustreremo come rimpiazzare dei componenti e quindi visualizzarne solo uno alla volta sullo schermo attraverso la tecnica dei componenti dinamici**. **Si tratta di un metodo per sostituire dinamicamente dei componenti inseriti nello stesso nodo DOM senza far uso di Vue Router e senza dover quindi cambiare il percorso corrente dell'URL**.

## L'elemento <component></component>

Seguendo la solita filosofia e con l'obiettivo di semplificare al massimo la procedura sopra descritta, Vue ha introdotto l'elemento `<component>` che andremo ad utilizzare insieme all'attributo `is`.

All'interno del template di un componente possiamo allora aggiungere l'elemento `<component>` come mostrato nel frammento di codice riportato sotto.

```html
<div class="container">
  <component :is="visibleComponent"></component>
</div>
```

Sull'elemento `<component>` applichiamo l'attributo `is` e grazie alla direttiva `v-bind` (nell'esempio abbiamo usato la sintassi abbreviata per v-bind, ovvero ':') lo associamo alla proprietà `visibleComponent` la quale conterrà una stringa relativa al nome di uno dei componenti che vogliamo montare nel DOM. Basterà poi cambiare il valore di `visibleComponent` per rimuovere il componente corrente ed inserirne uno nuovo.

Espandiamo allora l'esempio riportato sopra e creiamo all'interno di una nuova cartella 4 componenti nei rispettivi file: `Component1`, `Component2`, `Component3` e `App`.

`App` sarà il nostro componente principale in cui sostituiremo in maniera dinamica gli altri tre componenti che riportiamo di seguito.


```html
// App.vue
<template>
  <div class="container">
    <div 
      class="selector-wrapper" 
      v-for="selector in selectors" 
      :key="selector.id"
    >
      <input 
        type="radio" 
        :id="selector.id" 
        :value="selector.value" 
        v-model="visibleComponent">
      <label :for="selector.id">{{ selector.label }}</label>
    </div>
    <div class="component-wrapper">
      <component :is="visibleComponent"></component>
    </div>
  </div>
</template>

<script>
import Component1 from './Component1';
import Component2 from './Component2';
import Component3 from './Component3';

export default {
  name: 'App',
  components: {
    Component1,
    Component2,
    Component3
  },
  data() {
    return {
      selectors:[
        {id: 'component-1', label: 'Component 1', value: 'Component1'},
        {id: 'component-2', label: 'Component 2', value: 'Component2'},
        {id: 'component-3', label: 'Component 3', value: 'Component3'}
      ],
      visibleComponent: 'Component1'
    }
  }
}
</script>

<style scoped>
.selector-wrapper {
  display: inline-block;
  margin-right: 24px;
}

.component-wrapper {
  margin-top: 24px
}
</style>
```

```html
// Component1
<template>
  <div>
    <input type="text" placeholder="Inserisci il tuo nome...">
  </div>
</template>


<style scoped>
input[type="text"] {
  border: 1px solid hsl(213, 87%, 9%);
  border-radius: 4px;
  padding: 8px 12px;
}
</style>
```

```html
// Component2
<template>
  <div>
    <p>Component 2</p>
  </div>
</template>
```

```html
// Component3
<template>
  <div>
    <p>Component 3</p>
  </div>
</template>
```

Nel file `App.vue` creiamo tre elementi di input di tipo radio attraverso la direttiva `v-for`. Su ciascuno di questi applichiamo la direttiva `v-model` che li associa alla stessa proprietà `visibleComponent`. In questo modo, ogni volta che viene selezionato un diverso elemento di tipo radio, viene prelevato il valore dell'attributo value che viene poi assegnato alla stessa proprietà `visibleComponent`. Questa può quindi assumere valore `Component1`, `Component2` o `Component3`. Non appena `visibleComponent` cambia, viene passato un nuovo valore all'attributo is applicato sull'elemento `<component>` e di conseguenza nel DOM vengono inseriti gli elementi presenti nel template del componente corrente.

Per semplicità possiamo visualizzare l'esempio appena creato usando la funzione di Instant Prototyping di Vue CLI.

