# Ciclo di vita di un componente in Vue.js

Nel corso della sua esistenza ciascun componente attraversa varie fasi e va incontro ad una serie di eventi predefiniti sotto il diretto controllo del framework. Fin dal momento in cui un componente viene creato e poi montato nel DOM, passando per le fasi di aggiornamento e terminando con l'istante in cui viene rimosso dal DOM e distrutto, Vue si occupa della gestione dell'intero ciclo di vita del componente stesso.

Esistono 8 metodi principali che vengono eseguiti in corrispondenza di altrettanti eventi e che possiamo raggruppare in 4 differenti categorie a seconda della fase in cui vengono invocati.

I metodi da implementare sono dunque i seguenti:

- `beforeCreate()` e `created()` vengono invocati da Vue durante la fase di creazione di un componente e possono essere utili per effettuare eventuali operazioni di inizializzazione prima che un componente venga aggiunto al DOM.
`beforeMount()` e `mounted()` vengono chiamati rispettivamente prima e dopo che Vue ha eseguito il rendering iniziale del componente.
i metodi `beforeUpdate()` e `updated()` sono invece chiamati durante il processo di aggiornamento del componente.
`beforeDestroy()` e `destroyed()` vengono infine invocati nella procedura di distruzione del componente

**Attenzione**: in Vue 3 i due lifecycle hooks `beforeDestroy()` e `destroyed()` sono stati rinominati rispettivamente `beforeUnmount()` e `unmounted()`!

Procediamo allora ad analizzare in dettaglio i diversi metodi sopra elencati.

