# Esempio di applicazione in Vuex pt4 - mapState

## Stato di un'applicazione

Prima di definire delle **actions** e **mutations** vediamo in che modo è possibile accedere ai dati dello store all'interno dei componenti.

Partiamo dal componente App che ha bisogno soltanto del valore della proprietà `actions` per decidere se mostrare il componente `CounterDisplay` oppure `LoadingSpinner`.

Dal momento che abbiamo installato **Vuex** nel file `Vuex` attraverso l'istruzione `Vue.use(Vuex)`, **all'interno di ogni componente è possibile accedere ai dati dello store attraverso** `this.$store.state.propertyName`.

Nel file `App.vue` possiamo allora usare la proprietà `loading` attraverso `this.$store.state.loading`. Quando questa verrà modificata da una specifica **Mutation**, **Vuex** *provvederà ad aggiornare automaticamente le informazioni e verrà effettuato un nuovo rendering dei componenti* che ne fanno uso. Ciò vuol dire che se inizialmente loading è pari a false, il componente App mostra CounterDisplay. Quando alla proprietà loading dello store viene assegnato il valore true, viene invece visualizzato il componente LoadingSpinner.

```html
// file: App.vue
<template>
  <div id="app">
    <div class="counter-wrapper">
      <transition name="fade" mode="out-in">
        <LoadingSpinner v-if="isLoading" color="hsl(188, 58%, 62%)" />
        <CounterDisplay v-else />
      </transition>
    </div>
    <div class="btn-wrapper">
      <CounterButtons />
    </div>
  </div>
</template>

<script>
import CounterDisplay from '@/components/CounterDisplay.vue';
import CounterButtons from '@/components/CounterButtons.vue';
import LoadingSpinner from '@/components/LoadingSpinner.vue';

export default {
  name: 'App',
  components: {
    CounterDisplay,
    CounterButtons,
    LoadingSpinner
  },
  computed: {
    isLoading() {
      return this.$store.state.loading;
    }
  }
};
</script>
```

Per semplificare il template e migliorare la leggibilità del codice abbiamo creato una computed property `isLoading` che si limita a restituire il valore di `this.$store.state.loading`. Abbiamo poi usato `isLoading` come valore della direttiva `v-if`. Se `this.$store.state.loading` è pari a true, ovvero se abbiamo inviato una richiesta al server locale e non abbiamo ancora ricevuto risposta, viene mostrato il componente `LoadingSpinner`. In caso contrario visualizziamo il componente `CounterDisplay`.

## mapState

Invece di replicare la stessa procedura per accedere ai valori dello state e definire in maniera ripetitiva delle computed properties, **possiamo sfruttare una delle funzioni messe a disposizione da Vuex per generare automaticamente delle computed properties a partire da una o più proprietà dello state**.

Vediamo allora come possiamo ristrutturare il componente App in maniera equivalente usando però la funzione **mapState()** che importiamo da Vuex.

```html
// file: App.vue

// ...  
// ...

<script>
import { mapState } from 'vuex';
import CounterDisplay from '@/components/CounterDisplay.vue';
import CounterButtons from '@/components/CounterButtons.vue';
import LoadingSpinner from '@/components/LoadingSpinner.vue';

export default {
  name: 'App',
  components: {
    CounterDisplay,
    CounterButtons,
    LoadingSpinner
  },
  computed: mapState({
    isLoading: (state) => state.loading
  })
};
</script>
```

Importiamo la funzione `mapState()` che invochiamo ed assegnamo l'oggetto restituito alla proprietà computed. Importiamo poi tre componenti (Il percorso di ciascun componente ha come prefisso il carattere '@'. Si tratta di un alias che viene poi risolto da Webpack e sostituito con il percorso assoluto della cartella 'src').

La funzione `mapState()` **riceve in ingresso un oggetto in cui ciascuna proprietà sarà una computed property del componente**. Nel caso specifico isLoading è il nome della computed property che usiamo nel template del componente App.

**A ciascuna proprietà possiamo assegnare un'arrow function che riceve come primo argomento l'intero oggetto state dello store Vuex**.

In alternativa, se abbiamo bisogno di accedere a qualche altra proprietà o metodo del componente tramite `this`, dobbiamo utilizzare una normale funzione come mostrato sotto.

```html
<script>
import { mapState } from 'vuex';
import CounterDisplay from '@/components/CounterDisplay.vue';
import CounterButtons from '@/components/CounterButtons.vue';
import LoadingSpinner from '@/components/LoadingSpinner.vue';

export default {
  name: 'App',
  components: {
    CounterDisplay,
    CounterButtons,
    LoadingSpinner
  },
  computed: mapState({
    isLoading(state) {
      // all'interno di questa funzione
      // possiamo accedere ad eventuali
      // proprietà o metodi
      // usando this.propertyName o this.method()
      return state.loading;
    }
  })
};
</script>
```

Ma Vuex consente di semplificare ulteriormente la procedura. Se infatti dobbiamo semplicemente accedere ad una proprietà dello **state**, possiamo semplicemente assegnare una stringa come mostrato nell'esempio sotto. In questo caso `state` è il nome della computed property del componente a cui viene assegnata la proprietà **state.loading**

```html
<script>
import { mapState } from 'vuex';
import CounterDisplay from '@/components/CounterDisplay.vue';
import CounterButtons from '@/components/CounterButtons.vue';
import LoadingSpinner from '@/components/LoadingSpinner.vue';

export default {
  name: 'App',
  components: {
    CounterDisplay,
    CounterButtons,
    LoadingSpinner
  },
  computed: mapState({
    // equivalente a: (state) => state.loading
    isLoading: 'loading'
  })
};
</script>
```

Dopo aver visto il file App.vue, analizziamo `CounterDisplay.vue` di cui riportiamo il codice sotto.

```html
<template>
  <span class="value-container">{{ num }}</span>
</template>

<script>
import { mapState } from 'vuex';

export default {
  name: 'CounterDisplay',
  computed: mapState([
    // assegna `this.$store.state.num` 
    // alla computed property `this.num`
    'num'
  ])
};
</script>
```

In questo caso usiamo la funzione `mapState()` in modo ancora diverso passando come argomento un array di stringhe che rappresentano il nome di una computed property. **Tale sintassi presume che il nome di una proprietà dello store concida con quello della rispettiva computed property del componente**.

Il componente `CounterDisplay` si limita a prelevare il numero casuale presente nello state dello store Vuex e a mostrarlo nell'applicazione.

Prima di parlare delle Mutations e vedere in che modo possiamo assegnare un nuovo valore alla proprietà state.num dello store, vogliamo evidenziare che **la funzione `mapState()` restituisce un oggetto che abbiamo assegnato alla proprietà computed**.

**Nel caso volessimo definire altre computed properties oltre a quelle create a partire dalle proprietà dello state dello store Vuex, possiamo sfruttare l'operatore javascript spread (...) che consente di unire le proprietà di più oggetti**. *In questo caso uniamo le computed properties del componente a quelle presenti nell'oggetto restituito da mapState()* formando un unico oggetto finale che assegniamo poi alla proprietà computed.

```js
computed: {
  otherComputedProperty () { /* ... */ },
  // usiamo l'operatore spread per unire le proprietà
  // dell'oggetto restituito da mapState()
  // alle altre già presenti
  ...mapState({
    // ...
  })
}
```

