# Funzioni speciali per le direttive (Hooks)

Per definire il comportamento di una direttiva, Vue mette a disposizione una serie di metodi speciali e opzionali simili ai Lifecycle hooks dei componenti. In questi metodi avremo accesso al valore, all'argomento e ai modificatori passati alla direttiva. I metodi in questione sono i seguenti:

- `bind()` viene invocato una sola volta quando la direttiva viene associata all'elemento su cui è stata applicata. Viene solitamente usato per le operazioni di inizializzazione della direttiva.
- `inserted()` viene chiamato quando l'elemento su cui è applicata la direttiva viene inserito nel nodo genitore.
- `update()` si ripete quando l'elemento viene aggiornato e preferibilmente prima dell'aggiornamento degli elementi discendenti. A voler essere più precisi, il metodo viene invocato ogni volta che viene aggiornato il nodo virtuale (VNode) associato al componente, ovvero la rappresentazione dell'elemento nel Virtual DOM.
- `componentUpdated()` viene chiamato dopo che i VNode del componente e di tutti i suoi discendenti sono stati aggiornati
- `unbind()` infine viene invocato quando la direttiva viene dissociata dall'elemento.
  
Ai metodi `bind()`, `inserted()` e `unbind()` vengono passati tre argomenti: `el`, `binding` e `vnode`. A parte `el`, gli altri due argomenti vanno usati in sola lettura e non devono essere mai modificati.

- `el` rappresenta l'elemento del DOM su cui viene applicata la direttiva. Useremo tale riferimento per apportare le modifiche necessarie direttamente al DOM.
- `binding` è un oggetto che contiene le seguenti proprietà
    - `name` rappresenta il nome della direttiva senza il prefisso `v-`
    - `value` è il valore (risultato dell'espressione) passato alla direttiva;
    - `oldValue` è presente solo nei metodi `update()` e `componentUpdated()`. Rappresenta il precedente valore della direttiva anche se quest'ultimo non ha subito variazioni.
    - `expression` è l'espressione assegnata alla direttiva. Nel seguente caso `<input v-dir-name="name.toUpperCase()" >`, `expression` è pari alla stringa `"name.toUpperCase()"`;
    - `arg` è l'argomento passato alla direttiva. In `<input v-dir-name:my-arg="name.toUpperCase()" >`, la proprietà arg è pari alla stringa `"my-arg"`;
    - `modifiers` è un oggetto che, se non vuoto, contiene come proprietà il nome dei modificatori. Per `<input v-dir-name.mod1.mod2="name.toUpperCase()" >`, i diversi hooks avranno accesso all'oggetto `{mod1: true, mod2: true}`.
- `vnode` rappresenta il nodo del Virtual Node prodotto dal compilatore di Vue.js. (Il compilatore passa in rassegna tutti i template dei componenti e genera il Virtual DOM che è una rappresentazione in memoria - un oggetto javascript - del DOM corrente.) 
  
Ai metodi `update()` e `componentUpdated()`, oltre agli argomenti appena elencati, viene anche passato un quarto argomento `oldVnode` che rappresenta il nodo del Virtual DOM relativo all'elemento su cui è applicata la direttiva prima dell'ultimo aggiornamento.

## Metodo semplificato per definire una direttiva

I due **hooks** più utili e usati più frequentemente sono `bind()` e `update()`, ma, quando il loro comportamento è il medesimo e non abbiamo neanche bisogno degli altri metodi descritti sopra, possiamo allora definire una direttiva utilizzando semplicamente una funzione

```html
<template>
  <input 
    type="text" 
    placeholder="Inserisci del testo..." 
    v-fat-border="color"
  >
</template>

<script>
  export default {
    directives: {
      fatBorder(el, binding) {
        el.style.border = `4px solid ${binding.value}`;
      }
    },
    data() {
      return {
        color: 'hsl(86, 60%, 50%)' // green
      }
    }
  }
</script>
```